Procurorii Parchetului de pe lângă Tribunalul Argeş au trimis în judecată încă două persoane implicate în dosarul jafului din 9 august 2011, prin care 22 kg de aur au fost furate pe Autostrada Bucureşti-Piteşti. La jaf au participat şase persoane.
Procurorii Parchetului de pe lângă Tribunalul Argeş i-au trimis recent în judecată, în stare de arest, pe Florian Ioniţă (pentru tâlhărie calificată) şi pe Renato Tulli (pentru complicitate la tâlhărie), în cazul jafului care a avut loc pe 9 august 2011 pe Autostrada Bucureşti-Piteşti, jaf în urma căruia au fost furate 22 kg de aur în 5 minute. De ajutor au fost şi urmele de ADN descoperite pe o centură de siguranţă.

Lovitura de pe autostradă pare desprinsă dintr-un film american. Pe 9 august 2011, un cetăţean român, Mihnea Alexandru Ghigeanu, şi unul turc, Huseyin Karabacak, ambii angajaţi ai firmei Diamanti Veri, specializată în comercializarea de bijuterii, se deplasau pe autostrada Bucureşti-Piteşti, cu un autoturism VW Passat. Aveau în portbagajul maşinii circa 22 kg bijuterii din aur, în trei genţi, cu care urmau să facă prezentări  în diferite oraşe din ţară, în vederea comercializării lor. Ajunşi la km 83, înspre Piteşti, au observat că sunt urmăriţi de un autoturism negru, marca Honda Accord, din care ocupantul locului din dreapta şoferului, un bărbat cu cagulă şi mănuşi, le face semn, cu un baston reflectorizant, să oprească.